[
	{
		"title":"观沧海",
		"author":"曹操",
		"body":[
			"东临碣石，以观沧海。",
			"水何澹澹，山岛竦峙。",
			"树木丛生，百草丰茂。",
			"秋风萧瑟，洪波涌起。",
			"日月之行，若出其中；",
			"星汉灿烂，若出其里。",
			"幸甚至哉，歌以咏志。"
		]
	},
	{
		"title":"闻王昌龄左迁龙标遥有此寄",
		"author":"李白",
		"body":[
			"杨花落尽子规啼，闻道龙标过五溪。",
			"我寄愁心与明月，随君直到夜郎西。"
		]
	},
	{
		"title":"次北固山下",
		"author":"王湾",
		"body":[
			"客路青山外，行舟绿水前。",
			"潮平两岸阔，风正一帆悬。",
			"海日生残夜，江春入旧年。",
			"乡书何处达？归雁洛阳边。"
		]
	},
	{
		"title":"天净沙秋思",
		"author":"马致远",
		"body":[
			"枯藤老树昏鸦，",
			"小桥流水人家，",
			"古道西风瘦马。",
			"夕阳西下，",
			"断肠人在天涯。"
		]
	},
	{
		"title":"峨眉山月歌",
		"author":"李白",
		"body":[
			"峨眉山月半轮秋，影入平羌江水流。",
			"夜发清溪向三峡，思君不见下渝州。"
		]
	},
	{
		"title":"江南逢李龟年",
		"author":"杜甫",
		"body":[
			"岐王宅里寻常见，崔九堂前几度闻。",
			"正是江南好风景，落花时节又逢君。"
		]
	},
	{
		"title":"行军九日思长安故园",
		"author":"岑参",
		"body":[
			"强欲登高去，无人送酒来。",
			"遥怜故园菊，应傍战场开。"
		]
	},
	{
		"title":"夜上受降城闻笛",
		"author":"李益",
		"body":[
			"回乐峰前沙似雪，受降城外月如霜。",
			"不知何处吹芦管，一夜征人尽望乡。"
		]
	},
	{
		"title":"秋词",
		"author":"刘禹锡",
		"body":[
			"自古逢秋悲寂寥，我言秋日胜春朝。",
			"晴空一鹤排云上，便引诗情到碧霄。"
		]
	},
	{
		"title":"夜雨寄北",
		"author":"李商隐",
		"body":[
			"君问归期未有期，巴山夜雨涨秋池。 ",
			"何当共剪西窗烛，却话巴山夜雨时。"
		]
	},
	{
		"title":"十一月四日风雨大作",
		"author":"陆游",
		"body":[
			"僵卧孤村不自哀，尚思为国戍轮台。",
			"夜阑卧听风吹雨，铁马冰河入梦来。"
		]
	},
	{
		"title":"潼关",
		"author":"谭嗣同",
		"body":[
			"终古高云簇此城，秋风吹散马蹄声。",
			"河流大野犹嫌束，山入潼关不解平。"
		]
	},
	{
		"title":"竹里馆",
		"author":"王维",
		"body":[
			"独坐幽篁里，弹琴复长啸。",
			"深林人不知，明月来相照。"
		]
	},
	{
		"title":"春夜洛城闻笛",
		"author":"李白",
		"body":[
			"谁家玉笛暗飞声，散入春风满洛城。 ",
			"此夜曲中闻折柳，何人不起故园情。"
		]
	},
	{
		"title":"逢入京使",
		"author":"岑参",
		"body":[
			"故园东望路漫漫，双袖龙钟泪不干。 ",
			"马上相逢无纸笔，凭君传语报平安。"
		]
	},
	{
		"title":"晚春",
		"author":"韩愈",
		"body":[
			"草树知春不久归，百般红紫斗芳菲。",
			"杨花榆荚无才思，惟解漫天作雪飞。"
		]
	},
	{
		"title":"登幽州台歌",
		"author":"陈子昂",
		"body":[
			"前不见古人，后不见来者。",
			"念天地之悠悠，独怆然而涕下。"
		]
	},
	{
		"title":"望岳",
		"author":"杜甫",
		"body":[
			"岱宗夫如何？齐鲁青未了。",
			"造化钟神秀，阴阳割昏晓。",
			"荡胸生曾云，决眦入归鸟。",
			"会当凌绝顶，一览众山小。"
		]
	},
	{
		"title":"登飞来峰",
		"author":"王安石",
		"body":[
			"飞来山上千寻塔，闻说鸡鸣见日升。",
			"不畏浮云遮望眼，自缘身在最高层。"
		]
	},
	{
		"title":"游山西村",
		"author":"陆游",
		"body":[
			"莫笑农家腊酒浑，丰年留客足鸡豚。",
			"山重水复疑无路，柳暗花明又一村。",
			"箫鼓追随春社近，衣冠简朴古风存。",
			"从今若许闲乘月，拄杖无时夜叩门。"
		]
	},
	{
		"title":"己亥杂诗（其五）",
		"author":"龚自珍",
		"body":[
			"浩荡离愁白日斜，吟鞭东指即天涯。",
			"落红不是无情物，化作春泥更护花。"
		]
	},
	{
		"title":"泊秦淮",
		"author":"杜牧",
		"body":[
			"烟笼寒水月笼沙，夜泊秦淮近酒家。",
			"商女不知亡国恨，隔江犹唱《后庭花》。"
		]
	},
	{
		"title":"贾生",
		"author":"李商隐",
		"body":[
			"宣室求贤访逐臣，贾生才调更无伦。",
			"可怜夜半虚前席，不问苍生问鬼神。"
		]
	},
	{
		"title":"过松源晨炊漆公店",
		"author":"杨万里",
		"body":[
			"莫言下岭便无难，赚得行人错喜欢。",
			"政入万山围子里，一山放出一山拦。"
		]
	},
	{
		"title":"约客",
		"author":"赵师秀",
		"body":[
			"黄梅时节家家雨，青草池塘处处蛙。",
			"有约不来过夜半，闲敲棋子落灯花。"
		]
	},
	{
		"title":"野望",
		"author":"王绩",
		"body":[
			"东皋薄暮望，徙倚欲何依。",
			"树树皆秋色，山山唯落晖。",
			"牧人驱犊返，猎马带禽归。",
			"相顾无相识，长歌怀采薇。"
		]
	},
	{
		"title":"黄鹤楼",
		"author":"崔颢",
		"body":[
			"昔人已乘黄鹤去，此地空余黄鹤楼。",
			"黄鹤一去不复返，白云千载空悠悠。",
			"晴川历历汉阳树，芳草萋萋鹦鹉洲。",
			"日暮乡关何处是？烟波江上使人愁。"
		]
	},
	{
		"title":"使至塞上",
		"author":"王维",
		"body":[
			"单车欲问边，属国过居延。",
			"征蓬出汉塞，归雁入胡天。",
			"大漠孤烟直，长河落日圆。",
			"萧关逢候骑，都护在燕然。"
		]
	},
	{
		"title":"渡荆门送别",
		"author":"李白",
		"body":[
			"渡远荆门外，来从楚国游。",
			"山随平野尽，江入大荒流。",
			"月下飞天镜，云生结海楼。",
			"仍怜故乡水，万里送行舟。"
		]
	},
	{
		"title":"钱塘湖春行",
		"author":"白居易",
		"body":[
			"孤山寺北贾亭西，水面初平云脚低。",
			"几处早莺争暖树，谁家新燕啄春泥。",
			"乱花渐欲迷人眼，浅草才能没马蹄。",
			"最爱湖东行不足，绿杨阴里白沙堤。"
		]
	},
	{
		"title":"庭中有奇树",
		"author":"",
		"body":[
			"庭中有奇树，绿叶发华滋。",
			"攀条折其荣，将以遗所思。",
			"馨香盈怀袖，路远莫致之。",
			"此物何足贵，但感别经时。"
		]
	},
	{
		"title":"龟虽寿",
		"author":"曹操",
		"body":[
			"神龟虽寿，犹有竟时。",
			"腾蛇乘雾，终为土灰。",
			"老骥伏枥，志在千里。",
			"烈士暮年，壮心不已。",
			"盈缩之期，不但在天；",
			"养怡之福，可得永年。",
			"幸甚至哉，歌以咏志。"
		]
	},
	{
		"title":"赠从弟",
		"author":"刘桢",
		"body":[
			"亭亭山上松，瑟瑟谷中风。",
			"风声一何盛，松枝一何劲。",
			"冰霜正惨凄，终岁常端正。",
			"岂不罹凝寒，松柏有本性。"
		]
	},
	{
		"title":"梁甫行",
		"author":"曹植",
		"body":[
			"八方各异气，千里殊风雨。",
			"剧哉边海民，寄身于草野。",
			"妻子象禽兽，行止依林阻。",
			"柴门何萧条，狐兔翔我宇。"
		]
	},
	{
		"title":"饮酒（其五）",
		"author":"陶渊明",
		"body":[
			"结庐在人境，而无车马喧。",
			"问君何能尔？心远地自偏。",
			"采菊东篱下，悠然见南山。",
			"山气日夕佳，飞鸟相与还。",
			"此中有真意，欲辨已忘言。"
		]
	},
	{
		"title":"春望",
		"author":"杜甫",
		"body":[
			"国破山河在，城春草木深。",
			"感时花溅泪，恨别鸟惊心。",
			"烽火连三月，家书抵万金。",
			"白头搔更短，浑欲不胜簪。"
		]
	},
	{
		"title":"雁门太守行",
		"author":"李贺",
		"body":[
			"黑云压城城欲摧，甲光向日金鳞开。",
			"角声满天秋色里，塞上燕脂凝夜紫。",
			"半卷红旗临易水，霜重鼓寒声不起。",
			"报君黄金台上意，提携玉龙为君死！"
		]
	},
	{
		"title":"赤壁",
		"author":"杜牧",
		"body":[
			"折戟沉沙铁未销，自将磨洗认前朝。",
			"东风不与周郎便，铜雀春深锁二乔。"
		]
	},
	{
		"title":"渔家傲·天接云涛连晓雾",
		"author":"李清照",
		"body":[
			"天接云涛连晓雾，星河欲转千帆舞。仿佛梦魂归帝所。闻天语，殷勤问我归何处。",
			"我报路长嗟日暮，学诗谩有惊人句。九万里风鹏正举。风休住，蓬舟吹取三山去！"
		]
	},
	{
		"title":"浣溪沙·一曲新词酒一杯",
		"author":"晏殊",
		"body":[
			"一曲新词酒一杯，去年天气旧亭台。夕阳西下几时回？",
			"无可奈何花落去，似曾相识燕归来。小园香径独徘徊。"
		]
	},
	{
		"title":"采桑子·轻舟短棹西湖好",
		"author":"欧阳修",
		"body":[
			"轻舟短棹西湖好，绿水逶迤，芳草长堤，隐隐笙歌处处随。",
			"无风水面琉璃滑，不觉船移，微动涟漪，惊起沙禽掠岸飞。"
		]
	},
	{
		"title":"相见欢·金陵城上西楼",
		"author":"朱敦儒",
		"body":[
			"金陵城上西楼，倚清秋。万里夕阳垂地，大江流。",
			"中原乱，簪缨散，几时收？试倩悲风吹泪，过扬州。"
		]
	},
	{
		"title":"如梦令·常记溪亭日暮",
		"author":"李清照",
		"body":[
			"常记溪亭日暮，沉醉不知归路。",
			"兴尽晚回舟，误入藕花深处。",
			"争渡，争渡，惊起一滩鸥鹭。"
		]
	},
	{
		"title":"行路难（其一）",
		"author":"李白",
		"body":[
			"金樽清酒斗十千，玉盘珍羞直万钱。",
			"停杯投箸不能食，拔剑四顾心茫然。",
			"欲渡黄河冰塞川，将登太行雪满山。",
			"闲来垂钓碧溪上，忽复乘舟梦日边。",
			"行路难！行路难！多歧路，今安在？",
			"长风破浪会有时，直挂云帆济沧海。"
		]
	},
	{
		"title":"酬乐天扬州初逢席上见赠",
		"author":"刘禹锡",
		"body":[
			"巴山楚水凄凉地，二十三年弃置身。",
			"怀旧空吟闻笛赋，到乡翻似烂柯人。",
			"沉舟侧畔千帆过，病树前头万木春。",
			"今日听君歌一曲，暂凭杯酒长精神。"
		]
	},
	{
		"title":"水调歌头·明月几时有",
		"author":"苏轼",
		"body":[
			"丙辰中秋，欢饮达旦，大醉，作此篇，兼怀子由。",
			"明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间？",
			"转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。"
		]
	},
	{
		"title":"月夜忆舍弟",
		"author":"杜甫",
		"body":[
			"戍鼓断人行，边秋一雁声。",
			"露从今夜白，月是故乡明。",
			"有弟皆分散，无家问死生。",
			"寄书长不达，况乃未休兵。"
		]
	},
	{
		"title":"长沙过贾谊宅",
		"author":"刘长卿",
		"body":[
			"三年谪宦此栖迟，万古惟留楚客悲。",
			"秋草独寻人去后，寒林空见日斜时。",
			"汉文有道恩犹薄，湘水无情吊岂知。",
			"寂寂江山摇落处，怜君何事到天涯。"
		]
	},
	{
		"title":"左迁至蓝关示侄孙湘",
		"author":"韩愈",
		"body":[
			"一封朝奏九重天，夕贬潮州路八千。",
			"欲为圣明除弊事，肯将衰朽惜残年！",
			"云横秦岭家何在？雪拥蓝关马不前。",
			"知汝远来应有意，好收吾骨瘴江边。"
		]
	},
	{
		"title":"咸阳城东楼",
		"author":"许浑",
		"body":[
			"一上高城万里愁，蒹葭杨柳似汀洲。",
			"溪云初起日沉阁，山雨欲来风满楼。",
			"鸟下绿芜秦苑夕，蝉鸣黄叶汉宫秋。",
			"行人莫问当年事，故国东来渭水流。"
		]
	},
	{
		"title":"无题",
		"author":"李商隐",
		"body":[
			"相见时难别亦难，东风无力百花残。",
			"春蚕到死丝方尽，蜡炬成灰泪始干。",
			"晓镜但愁云鬓改，夜吟应觉月光寒。",
			"蓬山此去无多路，青鸟殷勤为探看。"
		]
	},
	{
		"title":"行香子·树绕村庄",
		"author":"秦观",
		"body":[
			"树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。",
			"远远围墙，隐隐茅堂。飏青旗、流水桥旁。偶然乘兴、步过东冈。正莺儿啼，燕儿舞，蝶儿忙。"
		]
	},
	{
		"title":"丑奴儿·书博山道中壁",
		"author":"辛弃疾",
		"body":[
			"少年不识愁滋味，爱上层楼。爱上层楼。为赋新词强说愁。 ",
			"而今识尽愁滋味，欲说还休。欲说还休。却道天凉好个秋。"
		]
	},
	{
		"title":"商山早行",
		"author":"温庭筠",
		"body":[
			"晨起动征铎，客行悲故乡。",
			"鸡声茅店月，人迹板桥霜。",
			"槲叶落山路，枳花明驿墙。",
			"因思杜陵梦，凫雁满回塘。"
		]
	},
	{
		"title":"关雎",
		"author":"",
		"body":[
			"关关雎鸠，在河之洲。窈窕淑女，君子好逑。",
			"参差荇菜，左右流之。窈窕淑女，寤寐求之。",
			"求之不得，寤寐思服。悠哉悠哉，辗转反侧。",
			"参差荇菜，左右采之。窈窕淑女，琴瑟友之。",
			"参差荇菜，左右芼之。窈窕淑女，钟鼓乐之。"
		]
	},
	{
		"title":"蒹葭",
		"author":"",
		"body":[
			"蒹葭苍苍，白露为霜。所谓伊人，在水一方。",
			"溯洄从之，道阻且长。溯游从之，宛在水中央。",
			"蒹葭萋萋，白露未晞。所谓伊人，在水之湄。",
			"溯洄从之，道阻且跻。溯游从之，宛在水中坻。",
			"蒹葭采采，白露未已。所谓伊人，在水之涘。",
			"溯洄从之，道阻且右。溯游从之，宛在水中沚。"
		]
	},
	{
		"title":"式微",
		"author":"",
		"body":[
			"式微，式微，胡不归？微君之故，胡为乎中露！",
			"式微，式微，胡不归？微君之躬，胡为乎泥中！"
		]
	},
	{
		"title":"子衿",
		"author":"",
		"body":[
			"青青子衿，悠悠我心。纵我不往，子宁不嗣音？",
			"青青子佩，悠悠我思。纵我不往，子宁不来？",
			"挑兮达兮，在城阙兮。一日不见，如三月兮。"
		]
	},
	{
		"title":"送杜少府之任蜀州",
		"author":"王勃",
		"body":[
			"城阙辅三秦，风烟望五津。",
			"与君离别意，同是宦游人。",
			"海内存知己，天涯若比邻。",
			"无为在歧路，儿女共沾巾。"
		]
	},
	{
		"title":"望洞庭湖赠张丞相",
		"author":"孟浩然",
		"body":[
			"八月湖水平，涵虚混太清。",
			"气蒸云梦泽，波撼岳阳城。",
			"欲济无舟楫，端居耻圣明。",
			"坐观垂钓者，徒有羡鱼情。"
		]
	},
	{
		"title":"茅屋为秋风所破歌",
		"author":"杜甫",
		"body":[
			"八月秋高风怒号，卷我屋上三重茅。茅飞渡江洒江郊，高者挂罥长林梢，下者飘转沉塘坳。",
			"南村群童欺我老无力，忍能对面为盗贼，公然抱茅入竹去。唇焦口燥呼不得，归来倚杖自叹息。",
			"俄顷风定云墨色，秋天漠漠向昏黑。布衾多年冷似铁，娇儿恶卧踏里裂。床头屋漏无干处，雨脚如麻未断绝。自经丧乱少睡眠，长夜沾湿何由彻?",
			"安得广厦千万间，大庇天下寒士俱欢颜，风雨不动安如山。呜呼！何时眼前突兀见此屋，吾庐独破受冻死亦足！"
		]
	},
	{
		"title":"卖炭翁",
		"author":"白居易",
		"body":[
			"卖炭翁，伐薪烧炭南山中。",
			"满面尘灰烟火色，两鬓苍苍十指黑。",
			"卖炭得钱何所营？身上衣裳口中食。",
			"可怜身上衣正单，心忧炭贱愿天寒。",
			"夜来城外一尺雪，晓驾炭车辗冰辙。",
			"牛困人饥日已高，市南门外泥中歇。",
			"翩翩两骑来是谁？黄衣使者白衫儿。",
			"手把文书口称敕，回车叱牛牵向北。",
			"一车炭，千余斤，宫使驱将惜不得。",
			"半匹红纱一丈绫，系向牛头充炭直。"
		]
	},
	{
		"title":"题破山寺后禅院",
		"author":"常建",
		"body":[
			"清晨入古寺，初日照高林。",
			"曲径通幽处，禅房花木深。",
			"山光悦鸟性，潭影空人心。",
			"万籁此都寂，但余钟磬音。"
		]
	},
	{
		"title":"送友人",
		"author":"李白",
		"body":[
			"青山横北郭，白水绕东城。",
			"此地一为别，孤蓬万里征。",
			"浮云游子意，落日故人情。",
			"挥手自兹去，萧萧班马鸣。"
		]
	},
	{
		"title":"卜算子·黄州定慧院寓居作",
		"author":"苏轼",
		"body":[
			"缺月挂疏桐，漏断人初静。谁见幽人独往来，缥缈孤鸿影。",
			"惊起却回头，有恨无人省。拣尽寒枝不肯栖，寂寞沙洲冷。"
		]
	},
	{
		"title":"渔家傲·秋思",
		"author":"范仲淹",
		"body":[
			"塞下秋来风景异，衡阳雁去无留意。四面边声连角起，千嶂里，长烟落日孤城闭。",
			"浊酒一杯家万里，燕然未勒归无计。羌管悠悠霜满地，人不寐，将军白发征夫泪。"
		]
	},
	{
		"title":"江城子·密州出猎",
		"author":"苏轼",
		"body":[
			"老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。",
			"酒酣胸胆尚开张，鬓微霜，又何妨！持节云中，何日遣冯唐？会挽雕弓如满月，西北望，射天狼。"
		]
	},
	{
		"title":"破阵子·为陈同甫赋壮词以寄之",
		"author":"辛弃疾",
		"body":[
			"醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。",
			"马作的卢飞快，弓如霹雳弦惊。了却君王天下事，赢得生前身后名。可怜白发生！"
		]
	},
	{
		"title":"满江红（小住京华）",
		"author":"秋瑾",
		"body":[
			"小住京华，早又是，中秋佳节。为篱下，黄花开遍，秋容如拭。四面歌残终破楚，八年风味徒思浙。苦将侬，强派作蛾眉，殊未屑！",
			"身不得，男儿列。心却比，男儿烈！算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！"
		]
	},
	{
		"title":"定风波（莫听穿林打叶声）",
		"author":"苏轼",
		"body":[
			"三月七日，沙湖道中遇雨。雨具先去，同行皆狼狈，余独不觉，已而遂晴，故作此词。",
			"莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。",
			"料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。"
		]
	},
	{
		"title":"临江仙·夜登小阁，忆洛中旧游",
		"author":"陈与义",
		"body":[
			"忆昔午桥桥上饮，坐中多是豪英。长沟流月去无声。杏花疏影里，吹笛到天明。 ",
			"二十余年如一梦，此身虽在堪惊。闲登小阁看新晴。古今多少事，渔唱起三更。"
		]
	},
	{
		"title":"太常引·建康中秋夜为吕叔潜赋",
		"author":"",
		"body":[
			"一轮秋影转金波，飞镜又重磨。把酒问姮娥：被白发、欺人奈何？",
			"乘风好去，长空万里，直下看山河。斫去桂婆娑，人道是、清光更多。"
		]
	},
	{
		"title":"浣溪沙（身向云山那畔行）",
		"author":"纳兰性德",
		"body":[
			"身向云山那畔行，北风吹断马嘶声，深秋远塞若为情。",
			"一抹晚烟荒戍垒，半竿斜日旧关城。古今幽恨几时平。"
		]
	},
	{
		"title":"十五从军征",
		"author":"",
		"body":[
			"十五从军征，八十始得归。",
			"道逢乡里人，家中有阿谁？",
			"遥看是君家，松柏冢累累。",
			"兔从狗窦入，雉从梁上飞。",
			"中庭生旅谷，井上生旅葵。",
			"舂谷持作饭，采葵持作羹。",
			"羹饭一时熟，不知饴阿谁？",
			"出门东向看，泪落沾我衣。"
		]
	},
	{
		"title":"白雪歌送武判官归京",
		"author":"岑参",
		"body":[
			"北风卷地白草折，胡天八月即飞雪。",
			"忽如一夜春风来，千树万树梨花开。",
			"散入珠帘湿罗幕，狐裘不暖锦衾薄。",
			"将军角弓不得控，都护铁衣冷难着。",
			"瀚海阑干百丈冰，愁云惨淡万里凝。",
			"中军置酒饮归客，胡琴琵琶与羌笛。",
			"纷纷暮雪下辕门，风掣红旗冻不翻。",
			"轮台东门送君去，去时雪满天山路。",
			"山回路转不见君，雪上空留马行处。"
		]
	},
	{
		"title":"南乡子·登京口北固亭有怀",
		"author":"辛弃疾",
		"body":[
			"何处望神州？满眼风光北固楼。千古兴亡多少事？悠悠。不尽长江滚滚流。",
			"年少万兜鍪，坐断东南战未休。天下英雄谁敌手？曹刘。生子当如孙仲谋。"
		]
	},
	{
		"title":"过零丁洋",
		"author":"文天祥",
		"body":[
			"辛苦遭逢起一经，干戈寥落四周星。",
			"山河破碎风飘絮，身世浮沉雨打萍。",
			"惶恐滩头说惶恐，零丁洋里叹零丁。",
			"人生自古谁无死？留取丹心照汗青。"
		]
	},
	{
		"title":"山坡羊·潼关怀古",
		"author":"张养浩",
		"body":[
			"峰峦如聚，波涛如怒，山河表里潼关路。望西都，意踌躇。",
			"伤心秦汉经行处，宫阙万间都做了土。兴，百姓苦；亡，百姓苦！"
		]
	}
]
